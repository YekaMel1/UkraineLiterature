Мені телефонують серед ночі, я беру слухавку й довго слухаю, як хтось на тому кінці намагається щось сказати. Врешті цей хтось здається, переживши нову хвилю напруження, виявляється, що це Коча.

— Германе, — глухо говорить він, немов із темного колодязя. — Це я, Коча. Ти чуєш мене?
— Привіт, — відповідаю йому. — Привіт, Коча. Що з голосом?
— Я захворів, — говорить він. — Тут такий клімат.
— А де ти?
— Вдома, — відповідає Коча.
— Германе, слухай, тут така ситуація, — долинає з темряви Кочин голос. — Потрібно, щоб ти приїхав.

— Приїхав куди? — намагаюсь говорити голосніше.
— Додому, — каже Коча. — В сенсі до нас. Розумієш, Герман, Льоша зник. Зник десь із тиждень тому. Мобільний не відповідає.

Я знаю Льошу, він мій старший брат. Ми бачились останнього разу кілька років тому, відтоді я змінив роботу і змінив життя, практично не перетинаючись із родичами і не маючи особливого бажання розвивати родинні зв'язки.

— Германе, — знову подає з темряви голос Коча, — мені потрібна твоя допомога. Якщо ти приїдеш, то я поясню.
— Коча, — кажу йому, — зараз три години ночі.
— Я тебе розбудив? — питає він.
— Ні, слухай, я не можу приїхати, це неможливо. У мене не так багато часу.
— У всіх нас не так багато часу, — тоскно говорить Коча. — У Льоші його, можливо, зовсім не залишилось.
— Чому ти так думаєш?
— Германе, тобі потрібно приїхати. Це дуже серйозно.
— Мені так не здається.
— Тоді це твої проблеми.

Я люблю нічні дзвінки. Ними завжди починаються якісь проблеми. Особливо, коли телефонує старий друг, і ти спочатку навіть не впізнаєш його голосу.

Вранці хапаюсь за телефон і телефоную в автопарк. Так, каже мені старий диспетчер, звичайно, я можу взяти відгул. Так, я знаю твого брата, каже він, як же — знаю, як його не знати. Звичайно, приїжджай, домовимось, не переживай. Так що до завтра я вільний. От і добре.

Насправді, почув я телефоном його голос і зрозумів — поїду. Коча знає це, тому так спокійно і кладе слухавку. В мене не так багато друзів, тобто людей, котрі можуть собі дозволити розбудити мене посеред ночі й змусити зірватись із місця наступного ранку. З одного боку, приємно, коли хтось так на тебе розраховує, з іншого боку — ніколи не знаєш, у які історії можеш вляпатись, маючи таких друзів, як Коча.

Речей у мене небагато, легкий светр, кілька футболок, джинси, кеди. В цьому одязі я нагадую школяра, не надто впевненого в собі і своїх рішеннях. Я переоцінив — весна лише починається, очевидно, при мінусовій нічній температурі в джинсах та кедах я не виглядаю переконливим.

Заводжу свій фіат, на сидінні — старий журнал, розкиданий одяг, якісь карти та проспекти. Все життя в одній машині.

Минаючи складні об'їзні шляхи міста, вириваюсь на автостраду. Десь на обрії, за моєю спиною, в небо підіймається денне світло і гучно працюють на лінії електропередач агрегати, засмоктуючи енергію і переганяючи її на схід, до міст і селищ, до заводів і залізниць.

Вже після обіду повертаю з шосе на знайомий ґрунтовий виїзд, перетинаю колію, минаю пост місцевих даішників, які лише байдуже відвертаються, пропускаючи мою машину, міліціонери курять, стоячи біля своїх автомобілів, очевидно, тут усі одне одного знають, тому сторонні відразу ж впадають в око. Сонце вже починає хилитись до обрію, справа від мене тягнуться безкінечні металеві конструкції — труби, що йдуть уздовж колії, прямі й рівні, мов погляд снайпера.

Дорога стає все гіршою, машина котиться повільно, підстрибуючи на нерівностях, вибоїнах, ямах, западинах, вкритих прозорою талою водою.

За поворотом автостради підіймаються терикони, до самого обрію, наскільки вистачає погляду. Навпроти постає станція, що тисне на машину всією своєю висотою й непорушністю. За станцією тягнуться металеві високовольтні щогли, наче скелет динозавра, наче погнуті портові крани, на щоглах висять потужні високовольтні дроти, провалюючись під власною вагою, за щоглами стоїть зелений пагорб, на пагорбі — два приватні будинки, які пов'язують кілька ненадійних стежок, ну і все — більше тут нічого немає, принаймні на перший погляд. Зупиняюсь, перед будинком Льоші, заглушую двигун.

Ось так. Я вдома.
